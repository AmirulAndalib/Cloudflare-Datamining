<div class="mb2 gray5 ">2 นาทีที่อ่าน</div>
<div class="post-content lh-copy gray1">
	<figure class="kg-card kg-image-card"><img src="https://blog.cloudflare.com/content/images/2021/10/image-2-1-3.png" class="kg-image" alt="" loading="lazy"></figure>
	<p>ตลอดเดือนที่ผ่านมา ผู้ให้บริการ Voice over Internet Protocol (VoIP) หลายรายได้กลายเป็นเป้าหมายของการโจมตีแบบ <a href="https://www.cloudflare.com/learning/ddos/what-is-a-ddos-attack">Distributed Denial of Service</a> (DDoS) จากกลุ่มที่เรียกตนเองว่า <a href="https://en.wikipedia.org/wiki/REvil">REvil</a> การโจมตีในลักษณะ Multi-vector นี้จะผสานการโจมตี L7 ที่พุ่งเป้าไปยังเว็บไซต์ HTTP ที่สำคัญๆ และ API Endpoint ต่างๆ รวมไปถึงการโจมตี L3/4 ที่พุ่งเป้าไปยังโครงสร้างพื้นฐานของเซิร์ฟเวอร์ VoIP และในบางครั้งการโจมตีเหล่านี้เป็นเหตุให้เกิดผลกระทบที่สร้างความเสียหายต่อบริการ VoIP ของเป้าหมาย รวมถึงความพร้อมให้บริการของเว็บไซต์/API</p>
	<p>เครือข่ายของ Cloudflare สามารถปกป้องและเพิ่มความเร็วให้กับโครงสร้างพื้นฐานของเสียงและวิดีโอได้อย่างมีประสิทธิภาพเนื่องมาจากการเข้าถึงได้ทั่วโลก ชุดตัวกรองการรับส่งข้อมูลที่สลับซับซ้อน และมุมมองพิเศษเฉพาะต่อรูปแบบการโจมตีและข้อมูลภัยคุกคามเชิงลึก</p>
	<p>หากคุณหรือองค์กรของคุณตกเป็นเป้าของการโจมตี DDoS การโจมตีเพื่อเรียกค่าไถ่ และ/หรือการกระทำเพื่อขู่กรรโชก โปรดขอความช่วยเหลือเพื่อปกป้อง Internet property ของคุณโดยทันที เราแนะนำว่าไม่ควรจ่ายค่าไถ่ และให้<a href="https://www.cloudflare.com/learning/ddos/ransom-ddos-attack">แจ้งหน่วยงานที่มีอำนาจตามกฎหมายในพื้นที่ของคุณทราบ</a></p>
	<h3 id="-ip">เสียง (รวมถึงวิดีโอ อิโมจิ การประชุม มีมรูปแมว และห้องเรียนทางไกล) ผ่านทาง IP</h3>
	<p>Voice over IP (VoIP) เป็นคำที่ใช้อธิบายกลุ่มของเทคโนโลยีที่ช่วยให้เกิดการสื่อสารข้อมูลมัลติมีเดียผ่านอินเทอร์เน็ต เทคโนโลยีนี้ทำให้สามารถใช้การโทร FaceTime หาเพื่อนของคุณ เรียนรู้ในห้องเรียนเสมือนผ่าน Zoom และแม้แต่<a href="https://en.wikipedia.org/wiki/Voice_over_LTE">โทรออกด้วยโทรศัพท์มือถือของคุณ</a> “ตามปกติ”</p>
	<figure class="kg-card kg-image-card"><img src="https://blog.cloudflare.com/content/images/2021/10/pasted-image-0-4.png" class="kg-image" alt="Child on a video conference all" loading="lazy"></figure>
	<p>หลักการที่อยู่เบื้องหลัง VoIP ก็เหมือนๆ กับโทรศัพท์ดิจิทัลผ่านเครือข่ายสลับวงจรแบบดั้งเดิม ข้อแตกต่างสำคัญคือสื่อข้อมูลที่เข้ารหัส เช่น เสียงหรือวิดีโอ จะถูกแบ่งเป็นหน่วยย่อยของบิตซึ่งส่งผ่านอินเทอร์เน็ตเป็น Payload ของแพ็คเก็ต IP ตามโปรโตคอลของสื่อข้อมูลที่กำหนดโดยเฉพาะ</p>
	<p>“การสลับแพ็คเก็ต” ของข้อมูลเสียงนี้ส่งผลให้การใช้ทรัพยากรเครือข่ายมีประสิทธิภาพเพิ่มขึ้นกว่าเดิมมาก เมื่อเทียบกับ “การสลับวงจร” แบบดั้งเดิม ด้วยเหตุนี้การโทรผ่าน VoIP จึงสามารถประหยัดค่าใช้จ่ายกว่าการโทรผ่าน POTS (“บริการโทรศัพท์ธรรมดาแบบเดิม”) เป็นอย่างมาก การเปลี่ยนมาใช้ VoIP สามารถช่วยให้ธุรกิจต่างๆ <a href="https://telzio.com/blog/cost-benefits-switching-voip-service/#:~:text=Companies%20can%20reduce%20monthly%20telecom%20costs%20by%20over%2050%25%20by%20switching%20to%20VoIP.">ลดค่าโทรศัพท์</a>ลงได้กว่า 50% นั่นจึงไม่ใช่เรื่องแปลกที่องค์กรธุรกิจจำนวนหนึ่งในสี่ได้<a href="https://hostingtribunal.com/blog/voip-stats/#:~:text=61%25%20of%20businesses%20switch%20to%20a%20VoIP%20system">ปรับเปลี่ยนมาใช้เทคโนโลยี VoIP</a> เป็นที่เรียบร้อยแล้ว VoIP มีความยืดหยุ่น สามารถปรับขนาดได้ และมีประโยชน์ในการเชื่อมโยงผู้คนเข้าหากันจากระยะไกลโดยเฉพาะอย่างยิ่งในระหว่างโรคระบาดครั้งใหญ่นี้</p>
	<p>โปรโตคอลสำคัญที่อยู่เบื้องหลังการโทร VoIP ส่วนใหญ่คือ <a href="https://en.wikipedia.org/wiki/Session_Initiation_Protocol">Session Initiation Protocol</a> (SIP) ที่นำมาใช้กันอย่างกว้างขวาง เดิมทีกำหนดให้ SIP อยู่ใน <a href="https://datatracker.ietf.org/doc/html/rfc2543">RFC-2543</a> (1999) และออกแบบมาเพื่อทำหน้าที่เป็นโปรโตคอลแบบโมดูลาร์ที่มีความยืดหยุ่นเพื่อเริ่มต้นการโทร (“เซสชัน”) ไม่ว่าจะเป็นเสียงหรือวิดีโอ แบบสองฝ่ายหรือหลายฝ่ายก็ตาม</p>
	<h3 id="-voip"><strong>ความเร็วคือหัวใจหลักของ VoIP</strong></h3>
	<p>การสื่อสารแบบเรียลไทม์ระหว่างผู้คนนั้นต้องให้ความรู้สึกเป็นธรรมชาติ รวดเร็วทันที และตอบสนองฉับไว ฉะนั้นแล้วคุณลักษณะสำคัญที่สุดอย่างหนึ่งของ VoIP ที่ดีก็คือความเร็วนั่นเอง ผู้ใช้งานจะสัมผัสสิ่งนี้จากเสียงที่ได้ยินเป็นธรรมชาติและภาพวิดีโอที่มีความละเอียดสูงโดยไม่ล่าช้าหรือสะดุด จึงมีการวัดและติดตามคุณภาพการโทรที่ผู้ใช้รับรู้อย่างใกล้ชิดโดยใช้เกณฑ์ชี้วัดอย่าง <a href="https://en.wikipedia.org/wiki/Perceptual_Evaluation_of_Speech_Quality">Perceptual Evaluation of Speech Quality</a> และ <a href="https://en.wikipedia.org/wiki/Mean_opinion_score">Mean Opinion Score</a> แม้ว่าโปรโตคอล SIP และโปรโตคอล VoIP อื่นๆ จะสามารถดำเนินการโดยใช้ <a href="https://www.cloudflare.com/learning/ddos/glossary/tcp-ip">TCP</a> หรือ <a href="https://www.cloudflare.com/learning/ddos/glossary/user-datagram-protocol-udp">UDP</a> เป็นโปรโตคอลพื้นฐานได้ แต่โดยทั่วไปแล้วมักเลือก UDP เนื่องจากเป็นโปรโตคอลที่เราเตอร์และเซิร์ฟเวอร์ประมวลผลได้รวดเร็วกว่า</p>
	<figure class="kg-card kg-image-card"><img src="https://blog.cloudflare.com/content/images/2021/10/pasted-image-0--1--2.png" class="kg-image" alt="Graphical user interface, text, application

Description automatically generated" loading="lazy"></figure>
	<p>UDP นั้นเป็นโปรโตคอลที่ไม่เสถียร ไร้สถานะ และพัฒนาขึ้นมาโดยไม่มีการรับประกันคุณภาพของการให้บริการ (QoS) นั่นหมายความว่าปกติแล้วเราเตอร์และเซิร์ฟเวอร์จะใช้หน่วยความจำและความสามารถเชิงคำนวณน้อยกว่าในการประมวลผลแพ็คเก็ต UDP ดังนั้นจึงสามารถประมวลผลจำนวนแพ็คเก็ตต่อวินาทีได้มากขึ้น การประมวลผลแพ็คเก็ตที่เร็วขึ้นย่อมส่งผลให้การประกอบ Payload (สื่อข้อมูลที่เข้ารหัส) ของแพ็คเก็ตไวขึ้น และด้วยเหตุนี้จึงมีคุณภาพการโทรดีกว่า</p>
	<p>ภายใต้แนวทางปฏิบัติที่ว่า <em>เร็วกว่าย่อมดีกว่า</em> เซิร์ฟเวอร์ VoIP จะพยายามประมวลผลแพ็คเก็ตให้เร็วที่สุดเท่าที่จะทำได้โดยใช้หลักเกณฑ์มาก่อนได้ก่อน ด้วยเหตุที่ไร้สถานะ UDP จึงไม่รู้ว่าแพ็คเก็ตใดเป็นของการโทรใดในปัจจุบัน และแพ็คเก็ตใดพยายามเริ่มต้นการโทรใหม่ รายละเอียดดังกล่าวจะอยู่ในส่วนหัวของ SIP ในรูปแบบของการร้องขอและการตอบสนองซึ่งจะไม่ได้รับการประมวลผลจนกว่าจะอยู่ด้านบนของ Network Stack</p>
	<p>เมื่ออัตราของแพ็คเก็ตต่อวินาทีเพิ่มขึ้นจนเกินขีดความสามารถของเราเตอร์หรือเซิร์ฟเวอร์ แนวทางปฏิบัติที่ว่า<em>เร็วกว่าย่อมดีกว่า</em>จึงกลายเป็นข้อเสียเปรียบ แม้ว่าระบบสลับวงจรแบบดั้งเดิมจะปฏิเสธการเชื่อมต่อใหม่เมื่อเต็มขีดความสามารถของระบบแล้ว และพยายามรักษาการเชื่อมต่อปัจจุบันโดยไม่ให้มีข้อบกพร่อง แต่เซิร์ฟเวอร์ VoIP ซึ่งรีบเร่งประมวลผลแพ็คเก็ตให้ได้จำนวนมากที่สุดจะไม่สามารถรับมือกับแพ็คเก็ตหรือการโทรทั้งหมดได้เมื่อเกินขีดความสามารถของระบบ ด้วยเหตุนี้จึงส่งผลให้เกิดเวลาแฝงและการหยุดชะงักของสายที่กำลังโทร รวมถึงทำให้การโทรออกหรือรับสายใหม่ล้มเหลว</p>
	<p>หากไม่มีการปกป้องอย่างเหมาะสม การรีบเร่งเพื่อสร้างประสบการณ์การโทรที่ยอดเยี่ยมจะมาพร้อมต้นทุนด้านความปลอดภัย ซึ่งผู้โจมตีก็เรียนรู้ที่จะใช้ประโยชน์จากสิ่งนี้</p>
	<h3 id="-voip-ddos">การโจมตีเซิร์ฟเวอร์ VoIP ด้วย DDoS</h3>
	<p>ผู้โจมตีสามารถใช้ประโยชน์จาก UDP และโปรโตคอล SIP ในการกระหน่ำจู่โจมเซิร์ฟเวอร์ VoIP ที่ไม่มีการปกป้องด้วยแพ็คเก็ต UDP จำนวนมหาศาลที่สร้างขึ้นมาเป็นพิเศษ วิธีการหนึ่งที่ผู้โจมตีกระหน่ำจู่โจมเซิร์ฟเวอร์ VoIP คือโดยการทำให้หลงเชื่อว่าเริ่มต้นการโทร โดยในแต่ละครั้งที่มีการส่งคำขอเริ่มต้นการโทรที่ประสงค์ร้ายไปหาเหยื่อ เซิร์ฟเวอร์ของเหยื่อจะใช้ความสามารถเชิงคำนวณและหน่วยความจำเพื่อยืนยันความถูกต้องของคำขอนั้นๆ หากสามารถสร้างการเริ่มต้นการโทรเป็นจำนวนที่มากพอ ผู้โจมตีก็จะสามารถกระหน่ำจู่โจมเซิร์ฟเวอร์ของเหยื่อ และป้องกันไม่ให้เซิร์ฟเวอร์ประมวลผลการโทรปกติได้ และนี่คือเทคนิค DDoS แบบคลาสสิกที่ใช้กับ SIP</p>
	<figure class="kg-card kg-image-card"><img src="https://blog.cloudflare.com/content/images/2021/10/image-3-1-1.png" class="kg-image" alt="Illustration of a DDoS attack preventing access to legitimate clients" loading="lazy"></figure>
	<p>อีกรูปแบบหนึ่งของเทคนิคนี้คือการโจมตี SIP แบบ Reflection โดยใช้คำขอเริ่มต้นการโทรที่ประสงค์ร้าย เช่นเดียวกับเทคนิคก่อนหน้านี้ อย่างไรก็ดี ในรูปแบบนี้ผู้โจมตีจะไม่ส่งทราฟฟิกประสงค์ร้ายไปหาเหยื่อโดยตรง แต่ผู้โจมตีจะส่งทราฟฟิกไปยังเซิร์ฟเวอร์ SIP ที่ไม่รู้จักหลายพันเซิร์ฟเวอร์แบบไม่เจาะจงโดยกระจายไปทั่วทั้งอินเทอร์เน็ต และปลอมแปลงแหล่งที่มาของทราฟฟิกประสงค์ร้ายว่ามีต้นทางมาจากเหยื่อที่ต้องการโจมตี ด้วยเหตุนี้เอง เซิร์ฟเวอร์ SIP หลายพันเซิร์ฟเวอร์จึงเริ่มต้นส่งการตอบกลับที่ไม่ได้ร้องขอไปหาเหยื่อ ซึ่งต้องใช้ทรัพยากรด้านการคำนวณเพื่อทำการแยกแยะว่าเป็นสิ่งปกติหรือไม่ เหตุการณ์นี้อาจทำให้เซิร์ฟเวอร์ของเหยื่อขาดแคลนทรัพยากรที่จำเป็นเพื่อประมวลผลการโทรปกติด้วย ส่งผลให้เกิดการปฏิเสธให้บริการผู้ใช้ในวงกว้าง หากไม่มีการปกป้องอย่างเหมาะสม บริการ VoIP อาจตกเป็นเหยื่อของการโจมตี DDoS ได้ง่ายมากๆ</p>
	<p>กราฟด้านล่างแสดงให้เห็นการโจมตี DDoS ด้วย UDP แบบ Multi-vector ที่เกิดขึ้นล่าสุด ซึ่งพุ่งเป้าไปที่โครงสร้างพื้นฐาน VoIP ที่ได้รับการปกป้องโดยบริการ <a href="https://www.cloudflare.com/magic-transit">Magic Transit</a> ของ Cloudflare การโจมตีนี้เกิดขึ้นสูงสุดที่ระดับใกล้กับ 70 Gbps และ 16 ล้านแพ็คเก็ตต่อวินาที ถึงแม้ไม่ใช่การโจมตีขนาดใหญ่ที่สุดเท่าที่เราเคยเห็นมา แต่การโจมตีขนาดนี้ก็สามารถส่งผลกระทบอันใหญ่หลวงต่อโครงสร้างพื้นฐานที่ไม่ได้รับการปกป้อง การโจมตีแบบเจาะจงนี้คงอยู่เป็นเวลานานกว่า 10 ชั่วโมงและถูกตรวจพบและลดผลกระทบโดยอัตโนมัติ</p>
	<figure class="kg-card kg-image-card kg-width-wide"><img src="https://blog.cloudflare.com/content/images/2021/10/1-33.png" class="kg-image" alt="Graph of a 70 Gbps DDoS attack against a VoIP provider" loading="lazy"></figure>
	<p>ด้านล่างนี้เป็นอีกสองกราฟเพิ่มเติมของการโจมตีโครงสร้างพื้นฐาน SIP ในลักษณะเดียวกันที่พบเห็นเมื่อสัปดาห์ก่อน ในกราฟแรกเราจะเห็นการใช้หลายๆ โปรโตคอลเพื่อเริ่มการโจมตี โดยมีปริมาณทราฟฟิกมากมายมาจาก DNS Reflection (ที่ถูกปลอมแปลง) รวมถึงเวกเตอร์แบบ Amplification และ Reflection ทั่วไปอื่นๆ การโจมตีเหล่านี้เกิดขึ้นสูงสุดในระดับที่มากกว่า 130 Gbps และ 17.4 ล้านแพ็คเก็ตต่อวินาที</p>
	<figure class="kg-card kg-image-card kg-width-wide"><img src="https://blog.cloudflare.com/content/images/2021/10/2-15.png" class="kg-image" alt="Chart

Description automatically generated" loading="lazy"></figure>
	<figure class="kg-card kg-image-card kg-width-wide"><img src="https://blog.cloudflare.com/content/images/2021/10/3-15.png" class="kg-image" alt="Graph of a 130 Gbps DDoS attack against a different VoIP provider" loading="lazy"></figure>
	<h3 id="-voip-">การปกป้องบริการ VoIP โดยไม่ต้องแลกกับประสิทธิภาพที่ลดลง</h3>
	<p>ปัจจัยสำคัญสูงสุดอย่างหนึ่งของการให้บริการ VoIP ที่มีคุณภาพก็คือความเร็ว และยิ่งมีค่าเวลาแฝงต่ำเท่าไหร่ก็ยิ่งดี บริการ <a href="https://www.cloudflare.com/de-de/magic-transit">Magic Transit</a> ของ Cloudflare สามารถช่วยปกป้องโครงสร้างพื้นฐาน VoIP ที่สำคัญยิ่ง โดยไม่กระทบต่อค่าเวลาแฝงและคุณภาพการโทร</p>
	<figure class="kg-card kg-image-card"><img src="https://blog.cloudflare.com/content/images/2021/10/4-7.png" class="kg-image" alt="Diagram of Cloudflare Magic Transit routing" loading="lazy"></figure>
	<p>โครงสร้างสถาปัตยกรรมของ Cloudflare’s Anycast เมื่อประกอบกับขนาดและสเกลของเครือข่ายของเราแล้ว ช่วยลดเวลาแฝงให้ต่ำที่สุด และที่ยิ่งกว่านั้นยังสามารถปรับปรุงเวลาแฝงของทราฟฟิกที่กำหนดเส้นทางผ่าน Cloudflare เมื่อเทียบกับอินเทอร์เน็ตสาธารณะ ลองเข้าไปดู<a href="https://blog.cloudflare.com/magic-makes-your-network-faster">โพสต์ล่าสุด</a>ของเราจาก Cloudflare’s Speed Week สำหรับรายละเอียดเพิ่มเติมเกี่ยวกับวิธีการทำงาน รวมถึงผลการทดสอบที่แสดงให้เห็นประสิทธิภาพที่เพิ่มขึ้นเฉลี่ย 36% ทั่วโลกของเครือข่ายลูกค้าจริงที่ใช้ Magic Transit</p>
	<figure class="kg-card kg-image-card"><img src="https://blog.cloudflare.com/content/images/2021/10/5-5.png" class="kg-image" alt="World map of Cloudflare locations" loading="lazy"></figure>
	<p>ยิ่งไปกว่านั้น ทุกแพ็คเก็ตที่นำเข้ามาในศูนย์ข้อมูล Cloudflare จะได้รับการวิเคราะห์เพื่อค้นหาการโจมตี DDoS โดยใช้การตรวจจับแบบ Out-of-Path ในหลายเลเยอร์เพื่อไม่ให้เกิดเวลาแฝง เมื่อตรวจพบการโจมตีแล้ว อุปกรณ์ Edge จะสร้างลายนิ้วมือแบบเรียลไทม์ซึ่งตรงกับลักษณะเฉพาะของแพ็คเก็ตโจมตี จากนั้นจะมีการจับคู่ลายนิ้วมือดังกล่าวใน eXpress Data Path (XDP) ของ Linux Kernel เพื่อนำแพ็คเก็ตโจมตีออกไปอย่างรวดเร็วที่อัตรา Wirespeed โดยไม่สร้างความเสียหายข้างเคียงกับแพ็คเก็ตปกติ ล่าสุดเรายังได้ปรับใช้กฏการลดความเสี่ยงแบบเจาะจงเพิ่มเติมในการตรวจสอบทราฟฟิก UDP เพื่อพิจารณาว่าเป็นทราฟฟิก SIP ที่ถูกต้องหรือไม่</p>
	<figure class="kg-card kg-image-card kg-width-wide"><img src="https://blog.cloudflare.com/content/images/2021/10/6-3.png" class="kg-image" alt="Conceptual diagram of Cloudflare’s DDoS mitigation systems" loading="lazy"></figure>
	<p>การตรวจจับและการลดความเสี่ยงนี้จะเกิดขึ้นอัตโนมัติภายในเซิร์ฟเวอร์ Edge ทุกเครื่องของ Cloudflare — นี่คือ “Scrubbing Center” ที่ไม่มีข้อจำกัดเรื่องความสามารถและขอบเขตการปรับใช้งานอยู่ในสมการ นอกจากนี้ จะมีการแชร์ข้อมูลภัยคุกคามเชิงลึกระหว่างเครือข่ายของเราแบบเรียลไทม์เพื่อ ‘ถ่ายทอดความรู้’ เกี่ยวกับการโจมตีให้กับเซิร์ฟเวอร์ Edge อื่นๆ</p>
	<p>การตรวจสอบของเซิร์ฟเวอร์ Edge ยังสามารถกำหนดค่าได้เต็มรูปแบบ ลูกค้าผู้ใช้งาน Cloudflare <a href="https://www.cloudflare.com/de-de/magic-transit">Magic Transit</a> สามารถใช้ <a href="https://developers.cloudflare.com/waf/ddos-l34-mitigation">L3/4 DDoS Managed Ruleset</a> เพื่อปรับแต่งและเพิ่มประสิทธิภาพการตั้งค่าการป้องกัน DDoS ของตน และยังสามารถสร้าง Firewall Rule ระดับแพ็คเก็ตที่กำหนดเอง (รวมทั้งการตรวจสอบแพ็คเก็ตแบบลึก) โดยใช้ <a href="https://developers.cloudflare.com/magic-firewall">Magic Firewall</a> เพื่อบังคับใช้โมเดลความปลอดภัยแบบ Positive</p>
	<h3 id="-"><strong>เชื่อมโยงผู้คนเข้าหากันจากระยะไกล</strong></h3>
	<p>พันธกิจของ Cloudflare คือช่วยสร้างสรรค์อินเทอร์เน็ตให้ดียิ่งขึ้น ส่วนสำคัญของพันธกิจนี้คือการทำให้มั่นใจว่าผู้คนทั่วโลกสามารถสื่อสารกับเพื่อน ครอบครัว และเพื่อนร่วมงานอย่างไม่ขาดตอน — โดยเฉพาะอย่างยิ่งในระหว่างช่วงเวลาที่เกิด COVID นี้ เครือข่ายของเราอยู่ในสถานะที่ไม่เหมือนใคร นั่นคือการช่วยให้โลกเชื่อมต่อถึงกัน ไม่ว่าจะโดย<a href="https://blog.cloudflare.com/announcing-our-real-time-communications-platform">การช่วยให้นักพัฒนาสร้างระบบสื่อสารแบบเรียลไทม์</a> หรือโดยการช่วยผู้ให้บริการ VoIP ให้ออนไลน์อยู่ตลอด</p>
	<p>ความเร็วของเครือข่ายของเราและเทคโนโลยีการป้องกัน DDoS ที่ทำงานอัตโนมัติตลอดเวลาของเราช่วยผู้ให้บริการ VoIP ในการให้บริการลูกค้าของตนอย่างต่อเนื่องโดยไม่ต้องแลกกับประสิทธิภาพที่ลดลง หรือต้องยอมแพ้ให้กับผู้ข่มขู่กรรโชกโดยใช้ DDoS เพื่อเรียกค่าไถ่</p>
	<p>คุยกับผู้เชี่ยวชาญของ Cloudflare เพื่อ<a href="https://www.cloudflare.com/lp/voip-ddos-protection">เรียนรู้เพิ่มเติม</a></p>
	<p><strong>กำลังถูกโจมตีอยู่ใช่ไหม? </strong>ติดต่อ<a href="https://www.cloudflare.com/under-attack-hotline">สายด่วน</a>ของเราเพื่อพูดคุยในทันที</p>
</div>